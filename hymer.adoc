= Kvädet om Hymer

[verse]
1. Det var en gång, som stridgudar 
stek av villebråd 
och mjöd desamma njöto, 
innan de mätta blevo; 
de skakade spådomskvistar, 
skådade på offerblod 
och funno hos Äger 
överflöd på kittlar.

[verse]
2. Bergsbon satt 
barnaglad framför dem, 
mycket lik sonen 
av Miskorblinde. 
Yggs som honom trotsigt 
i ögat såg: 
»Gör du rikligt 
gille åt asarne!»

[verse]
3. Brydd blev jätten 
av den bistres ord, 
på hämnd mot gudarne 
han härefter tänkte; 
han bad Sivs man 
sörja för en kittel, 
»så att åt eder alla 
jag öl må brygga.»

[verse]
4. Det stod ej till 
för de store gudar 
och heliga makter 
att hitta den någonstädes, 
tills i förtroende 
Tyr vänskapligt 
ensamt åt Lorride 
en utväg sade.

[verse]
5. »Där bor i öster 
om Elivågorna 
den högvise Hymer 
vid himmelens ända; 
min käcka fader 
en kittel äger, 
ett mycket stort kärl, 
en mil djupt.»

Tor sade:

[verse]
6. »Vet du, om vi kunna 
den kokaren få?»

Tyr sade:

[verse]
»Visst, vän, om listigt 
till väga vi gå.»

[verse]
7. De färdades duktigt 
den dagen fram 
från Asgård, 
tills till Egil de kommo. 
Hos honom de insatte 
hornprydda bockaarne 
och begåvo sig till hallen, 
som Hymer ägde.

[verse]
8. Sonen fann där farmodern, 
faslig att skåda, 
hon nio hundra 
huvuden hade; 
då går, som guld 
glänsande, en annan 
ljuslätt, att bära 
en bägare åt sonen.

[verse]
9. »Jättars frände! 
Gömma jag ville 
er båda käcka 
under kittlarne. 
Maken min 
är mången gång 
snål mot gäster, 
snar till ondska.»

[verse]
10. Sent färdig, vände 
den vanskaplige, 
hårdsinte Hymer 
hem från jakten. 
In gick han i salen, 
istappar slamrade, 
kindskogen på karlen, 
som kom, var tjälad.

Frillan sade:

[verse]
11. »Var hälsad, Hymer, 
och i hågen god; 
till dina salar 
nu sonen kommit 
han, som vi väntat 
från vägar långa. 
Den frejdade fienden, 
följer honom, 
vännen till människor; 
Veor han heter.

[verse]
12. Ser du, var de sitta 
under salens gavel, 
bakom en stolpe 
de stå till skydd.» 
För jättens syn 
sönder sprang stolpen, 
innan bjälken 
brast i tu.

[verse]
13. Åtta föllo, 
men en av dem, 
en hårdhamrad kittel, 
föll hel från stocken. 
Fram de gingo, 
men fornåldrig jätte 
följde med ögonen 
sin fiende.

[verse]
14. Ej sade honom då 
hans sinne något gott, 
när han såg på sitt golv, 
den att gråta kom jättekvinnor. 
Där togs nu 
trenne tjurar, 
tillsammans dem jätten 
sände att koka.

[verse]
15. De höggo dem alla 
ett huvud kortare 
och i kokgropen 
kastade dem sedan. 
Sivs man åt ensam, 
innan sova han gick, 
hela och hållna 
två Hymers oxar.

[verse]
16. För Rungners gråe, 
gode vän 
tycktes Lorrides måltid 
väl mycken vara. 
»Nästa afton 
nödgas nog 
av villebråd 
vi tre leva.»

[verse]
17. Veor sade sig vilja 
på vågen ro ut, 
om bålde jätten 
bete gåve.

Hymer sade:

[verse]
»Gå till horden, 
om du djärves det, 
du bergfolkets krossare, 
att bete söka!

[verse]
18. Det jag väntar, 
att dig sall ej lätt 
agn av oxen 
att erhålla bliva.» 
Svennen styrde 
strax till skogs, 
där ramsvart oxe 
råmande stod.

[verse]
19. Tursars baneman 
bröt från tjuren 
de båda hornens 
högborg upptill.

Hymer sade:

[verse]
»Vida värre 
dina verk tyckas 
du, styrare av kölar, 
än då du stilla sitter.»

[verse]
20. Båten bad 
bockarnes herre 
den hisklige jätten 
ut till havs att föra, 
men apors släkting 
sade sig äga 
liten lust 
att längre ro.

[verse]
21. Dristige Hymer 
drog två valar 
ensam på kroken 
upp tillsammans, 
men akterut 
Odens son, 
Veor, sig redde 
en rev med list.

[verse]
22. Han, som människor skyddar 
och mäter sig med ormen, 
hängde på kroken 
huvudet av oxen. 
Mot betet gapade, 
den som gudarne hata, 
som runt kring världen 
sig ringlar i djupet.

image::ed0013.jpg[]

[verse]
23. Dristigt drog 
dådkraftige Tor 
etterglänsande ormen 
upp på båtkanten; 
hårets högfjäll 
med hammaren han slog, 
det omåttligt fula 
på ulvens broder.

[verse]
24. Ulvar tjöto, 
ödemarker ljödo, 
urgamla jorden 
av ångest skalv; 
sedan i sjön 
sjönk den fisken.

[verse]
25. Oglad var jätten, 
när de åter rodde, 
så att Hymer att börja med 
bara teg; 
på en annan bog 
sen böjde han av.

Hymer sade:

[verse]
26. »Halva mödan 
med mig du dele: 
hem till gården 
du går med valarne 
eller binder böljornas 
bock vid stranden.»

[verse]
27. Gick Lorride och tog 
tag i stammen, 
svängde sjöhäst 
med sump upp på axeln. 
Ensam med åror 
och med öskar 
till gårds bar han båten, 
som bränningen klyver, 
åt jätten igenom 
djupa klyftor.

[verse]
28. Men ännu om styrka 
strida ville 
med Tor jätten, 
vid trots van. 
»Intet rår man», han sade, 
»fast ro man kan; 
den som bägare ej krossar, 
icke kraftig är.»

[verse]
29. Men när den lades 
i Lorrides hand, 
lät han strax för kristallen 
stenstod brista, 
stolpen han sittande 
slog den igenom; 
de buro den dock hel 
till Hymer sedan.

[verse]
30. Till dess den fagra 
frillan lärde 
ett vänskapsråd, 
som hon visste: 
»Slå mot Hymers huvud, 
ty det hårdare på jätten, 
som vill dig pröva, 
än varje kalk är.»

[verse]
31. Barsk reste sig på knä 
bockarnas herre, 
iförde sig all 
sin asakraft; 
helt var på jätten 
hjälmens underlag, 
men i tu rämnade 
runda vinkärlet.

[verse]
32. »Mycket dyrbart 
mist jag vet mig hava, 
då kalken jag ser 
ur knäna på mig stött.» 
Så karlen talade: 
»Jag kan ej taga 
åter mitt ord. 
Du, öl, är för hett.»

[verse]
33. »Ett villkor är, 
att ni välddiga ölskeppet 
bort från vår gård 
bringa mäkta.» 
Tyr försökte 
två gånger den röra; 
stilla ändock 
stod kittlen.

[verse]
34. Modes fader 
fick fatt i kanten 
och från stället vid elden 
han steg ned i salen. 
Sivs man hävde 
på huvudet kitteln, 
men på hälarne 
handtagen skramlade.

[verse]
35. Ej längre de färdades, 
förrän litet 
Odens son 
såg sig om; 
då såg han en månghövdad 
mängd med Hymer 
strömma från öster 
ur stenrösena.

[verse]
36. Kitteln från axeln 
av sig han lyfte, 
svängde Mjollner, 
mordlystne hammarn, 
och bergöknars bestar 
till bane han slog.

[verse]
37. Ej längre de färdades, 
förrän Lorrides bock 
halvdöd föll 
framför kärran; 
betseldjuret 
på benet var halt, 
och det hade lömske 
Loke vållat.

[verse]
38. Men hört I haven - 
- ho kan väl det 
av i gudasägner kunniga 
klarare reda - 
vilken bot honom bergöknens 
bonde lämnade, 
då båda sina barn 
han bötade därför.

[verse]
39. Kraftig han trädde 
på tinget till gudarne 
och hade kitteln, 
som Hymer ägde. 
Men varje vinter 
väldigt dricka 
gudarne hos Äger 
det öl, han måst lova.